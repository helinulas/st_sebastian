Maddi Etxeberria Otaegi	 Mikrofonoetatik haratago, ez dago askoz gehiago. Kultura beti izan da tradizio, lanbide izan nahi, baina afizio, bizio, zio. Kulturatik bizi nahi duena prekarizatuz zeharo. Teknologiak eskutik eraman ditu harremanak, lanak, laztanak... Digitalizatu besteen esanak, modernizatu planak. Baina nola ezkontzen dira tradizioa eta teknologia?
Garazi Rezabal Larrañaga	 Kezkatu egiten naiz oparotasunak entretenitzen nauenean
Laura Alberdi	 Teknologia bada gizakien beharrak asetzeko jakintza multzoa, zer da literatura, zer da musika,  zinema, antzerkia dantza edo pintura?  Zer da artea ez bada bizirauteko ezagutza bilduma? Zer da kultura ez bada teknologia?  Are, teknologiarik behinena.Bizirik sentitzeko behar dena. Bizirik segitzeko behar dena.
Iñaki Lasa	 Video killed the radio star. CD-ak akabatu zuen biniloa. Liburu elektronikoak, paperezkoa. Eta zinema aretoak hil berri ditu Netflixek. Zu ere hil zaituzte. Bizi(ko) zara, beraz. 
Anartz Izagirre	 Kultura mugatutako mihise elektroniko laukizuzenetara egokitzen ikasi dugu, eta zenbat kostatzen zaigun hortik haratago pentsatzea, sortzea. Bolalumak eta pintzelak krisian dauden garaiotan, zein beharrezkoa den moldeak haustea, desikastea nahiz kulturaren aniztasunaz jabetzea. Garrantzi gehiegi ematen diogu euskarriari, eta kultura gudu-zelai bilakatu dugu benetan axola duenari jaramonik egin gabe: edukiari.
Ane Lekuona	 Kultura gustatzen zaidala dio nire autokontzeptuak nire buruaz. Identitatea horren baitan josi, eta goizeko kafearekin, egunero sartzen naiz twitter-ean. Behatzak goitik behera egin, eta irakurri beharreko hurrengo liburua edo galdu ezin dudan antzerkia aukeratzen du. Kontsumitu eta hurrengora. Kontsumitu eta hurrengora. 
Irati Sagardia	 Erlazioa-harremana. Harremana, hartu eta emana. Kulturak hartu eta teknologiak eman? Teknologiak hartu eta kulturak eman? Kultura: ideia, tradizio eta ohituren bilduma. Teknologia, tekno (teknika, gaitasuna) logia (ezagutza). Biekin hazi, hezi eta bizi gara, eraikitzen, deseraikitzen, amesten… gure gaitasunak garatzen eta zapuzten! Estutu bana.
